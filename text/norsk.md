# Elvepadling på Voss

## Velkomne til Voss!

Voss er utan tvil eit av dei mest spanande områda for elvepadling i Noreg. I dramatisk vestlandsnatur ligg fantastiske elver som tiltrekk seg padlarar som flugepapir. I dette heftet har vi teke fram nokre av dei finaste perlene vi har, eit passeleg utval av bratte bekkar, enorme juv, snille nybegynnarstrekningar og spretne bølger og valser. Det finst noko for einkvar smak her, utfordringa er som oftast berre å finna riktig strekning til dagens vannstand. 

Dette heftet er andre utgåve av det vi etterkvart håpar kan bli ei komplett bok om alle padlestrekningane på Voss. Vi minnest også Benjamin Hjort som var ei drivkraft for å få ut første utgåve samt denne oppdateringa.

Voss kajakklubb er ein liten, men svært aktiv padleklubb med godt miljø og tilbod til elvepadlarar på alle nivå. Klubben arrangerer kvart år konkurransane i elvepadling under Ekstremsportveko.

Fleire av elvene som er tekne med i dette heftet er truga av kraftutbygging. Kajakklubben er viktig for dialogen med styresmakter og grunneigarar, slik at også våre interesser kan bli høyrt. Meld deg inn i klubben, så stiller vi sterkare!

Lakselus (Gyrodactilus salaris) er eit problem vi ikkje ynskjer i elvane på Voss. Hugs difor å desinfisera båt og padleutstyr når du har vore i andre vassdrag.

God tur!

## Kleivelvi

Denne strekninga går langs siste biten av Rallarvegen og dette er ein utfordrande tur med store fossar og valser. Det har vore ulykker på denne strekningen, så her er det spesielt viktig å ha sikkerheitsopplegget i tankane. Når dette er sagt, er det mange flotte og morosame linjer her.

Parker ved Mjølfjell ungdomsherberge, vegen er stengd med bom lenger oppe. Leig ein hest på ungdomsherberget eller bruk beina for å koma til starten.

Første del av turen, frå vatnet til samløpet, er enkel oppvarming med litt steinskraping. Frå samløpet til ungomsherberget er det fire eller fem større stryk pressa inn på under ein kilometer med elv. Her bør alt synfarast.

Turen går i flott høgfjellsnatur, og eventuelle bæringar er stort sett lette på begge sider av elva.
Passeleg vassføring er 0.90m-1.20m på vassmålaren på Urdland.

## Mjølfjell

Dette er ein lang og flott tur i høgfjellsnatur, med variert padling. Elva ligg i opent landskap og har lange flate parti. Det meste av dette er enkel padling, men mellom desse strekningane er det nokre bratte stryk (grad V) som krev synfaring, og eventuelt bæring. 

Starten er ved Mjølfjell ungdomsherberge og turen går 11km nedover til fossen ”Nosebreaker” ved Voll. Du kan alternativt avslutta turen ved jernbaneundergangen på Eggjareid. 

På slutten av strekninga (400m nedanfor jernbaneundergangen) padlar ein forbi Voll valsa. Her skal det helst vera høg vannstand for ideelle forhold.

Til slutt kjem ein til ”Nosebreaker” fossen ved Voll. Denne er 12m høg og har ein trang S-sving inngang. Pass på nesa di hvis du vil padla denne!

## Reimegrend

Reimegrend er ein av dei flottaste padlestrekningane vi har på Voss. Den er meir utfordrande enn Skytebanen og Urdland, men ein kan padla alt bortsett frå nokre fossar som kjem mot slutten av turen. 

Store delar av denne padleturen går i eit trangt og utilgjengeleg juv, og det er best å ha kontroll på vannstanden før ein set ut. 

Start ved togstasjonen på Reimegrend og ta ut halvvegs på Skytebane-strekket der elva renn rett ved vegen. ”Stranda” vert denne plassen kalla. Ein kan også padla både ”Reimegrend” og ”Skytebanen” i same turen.
 
Dei første stryka gir ein peikepinn på vanskegraden, men her er det lengre flate parti eller store basseng mellom stryka. Det mest seriøse partiet kjem i midten av juvet. Der ligg eit langt kontinuerleg stryk som blir avslutta med ein smal passasje med ei stor valse som dekkar det meste av elva. Synfaring og bæring er mogeleg, men det er svært tungt i dette terrenget. Etter dette opnar juvet seg litt etter litt, og stryka blir mindre kontinuerlige. Mot slutten kjem ein serie med stryk der dei fleste ber forbi dei første par droppa. Finalen er nokre artige stryk og det tekniske juvet “Skyttargrava”.

## Skytebanen

Strekningen frå Skiple til Urdland blir kalla ”Skytebanen” eller “Raftestrekket” og er ein populær padlestrekning som er artig på alle vannstandar. Den er normalt sett heller ikkje så tidkrevjande.

Start ved brua som kryssar elva ved utgangen av juvet ”Skyttargrava”. Alternativt kan ein gå inn til “Turbo-Lars”, og få med nokre litt meir utfordrande stryk. Hugs å lukke bommen og betale bompengar! 

Avslutt turen ved brua rett etter stryket som blir kalla “Trøbbel”. Om ein vil ha ein meir krevjande tur, kan ein fortsetja 1km til gjennom dei relativt spennande stryka “Tømmerholo” og “Kyrkjedroppet” og ta ut ved Raundalen kyrkje. 

## Urdland

Strekningen frå Urdland til Meringi er litt enklare enn ”Skytebanen”, men har mange fleire bølger og valser, noko som gjer det populært å padla i leikebåt her.
Start ved vassmålaren der elva renn rett ved vegen. Ta ut ved brua på Meringi. Parker oppe ved hovudvegen. Dette er ein privat veg.

Stryket rett etter start gir ein peikepinn på kva som er i vente. Nokre litt tekniske stryk tidleg på turen kan gi deg noko å bryna deg på. Ellers er det fleire rolege parti her. Elva renn etter kvart inn i eit juv, og det gjer det tungt å avslutta turen undervegs. Bæring og synfaring av stryka er ikkje noko problem. Dei siste 5-600m før samløpet med Urdlandselvi vert det meir fart på vatnet og på rett vassføring er det nokre fine bølger og leikevalser her. “Hesteskodroppet”, ein tre meter høg foss, og den skumle valsa ”Mathilda” som kjem rett etter, er lette å synfara eller bæra forbi på høgre side. 

Etter Meringi går elva gjennom Rastalii, eit bratt juv med obligatoriske bæringar som berre vert padla på veldig låg vassføring.

## Rastalii

Denne turen går i eit spektakulært juv, berre nokre få meter breitt og med fjellvegger som reiser seg opp fleire hundre meter på kvar side. Turen er berre mogeleg på veldig låg vassføring (under 13m³/s).

Start ved brua som går over til Meringi. Parker ved hovudvegen, då vegen ned til brua er privat. Ta ut ved brua over til Selheim, eller fortset vidare ned ”Marinejuvet”.
 
Turen går som sagt i eit trangt juv, og langs eit lite strekk midt i juvet er elva einaste veg ut. Stryka vert forma av kampesteinar og vekslar mykje i vanskegrad. Første halvdel er tøffast. Her er det ei obligatorisk bæring med rapell på rundt 10 meter, og eit av dei meir krevjande stryka vert skummelt å bæra forbi når vannstanden går opp. Etter rapellen byrjar juvet å opne seg. Ovanfor Selheim er det ein flott foss med to løp som kan padlast. Etter denne flatar elva ut og det er enkel padling ned til brua.
Du må altså ha med tau og rapelleringsutstyr og ha god tid på deg før mørket fell på når du skal ned Rastalii.

## Marinejuvet

Denne strekninga vert kalla ”Marinejuvet”, etter ei rafteulukke med utanlandske marinesoldatar som padla her ved ein feiltakelse. Men på riktig vannstand er dette likevel ein fin tur i eit vakk­ert juv.

Start ved brua til Selheim, eller gå inn til foss­en som ligg i utgangen av Rastalii. Ta ut ved mili­tærleiren i Bømoen.

Strekninga er temmeleg blokkert og ganske grunn på låg vassføring. Turen er reinare men meir hektisk når elva er større. 20-30m³/s er god vassføring. Juvet nedanfor Selheim er det mest seriøse, det er veldig trangt og utilgjengeleg. Dei to første stryka kan ikkje synfarast. På slutten av juvet kjem ein foss.

Etter det første juvet opnar dalen seg litt opp før elva på nytt går inn i eit juv ovanfor skytebanen i Bømoen. Her er det også ein foss. Turen har ei vanskegrad som er lik Reimegrend, men store kampesteinar og underspylt fjell gjer at turen har fleire og større konsekvensar. Det er også eit par høge dropp som skil denne turen frå andre delar av Raundalselvi.

## Bjørke - Palmafossen

Dette er ein fin nybyrjarstrekning der Raundalselvi renn roleg gjennom Bømoen.

Start litt nedanfor skytebanen på Bjørke, og ta ut like før dammen på Palmafossen. 

Det einaste du bør vera merksam på når du padlar denne strekningen, er ein terskel omlag halvvegs som kan bli ei stor valse på mykje vatn. Det er greitt å stoppa før denne på venstre side. Ellers er det lange rolege strekningar med små bølger og fine bakevjer å trena i.

Etter Palmafossen går Raundalselvi gjennom Brynagjelet (”Vetlahelvetet”). Dette kan padlast av erfarne, men det blir ikkje gjort så ofte. Du kan sjå litt av dette frå gangbrua ovanfor Tvildemoen. Siste del av Raundalselvi frå Tvildemoen ned til Vangsvatnet er igjen fin nybyrjarpadling.

## Skjelviki

Strekningen frå Skjelviki ned til Taulen camping er ein fin nybyrjartur, med korte stryk og store bak­evjer. Denne delen av Strandaelvi er fin for å læra seg elvepadling, så snart ein byrjer å få til eskimorulla.

Start ved den raude garasjen i Skjelviki. Pass på å ikkje sperre innkøyrsla for denne når du parkerer. 

Mot slutten av turen padlar ein forbi “Buss­toppen”, ei fin leikevalse med stor bakevje. Denne er svært populær blant dei som vil trena på freestyletriks. Passeleg vassføring er 25-30m³/s i Myrkdalselvi.

Ta ut ved busshaldeplasssen rett før brua til Taulen camping. Etter dette går elva gjennom Åsbrekk­gjelet (grad V) med fossen “Money-drop”.

## Nedre del

Nedre del av Strandaelvi er ein lokal favoritt, mykje på grunn av kort kjøretur og fine øvingsmuligheiter. Strandaelvi vekslar her mellom korte tekniske stryk og lange rolege strekningar. Her kosar lokale elvepadlarar seg når dagsform, tid eller vær og vind ikkje tilseier noko anna. Ofte til tross for at dei med store ord legg i veg i meir ambisiøse retningar.

Parker ved det store infoskiltet nedanfor brua ved Åsbrekkgjelet og start over eller under ”Kvernhusfossen”. Dersom du er i slaget kan du gjere ”Money-drop” til ein temmelig frisk start på turen. Ta ut ved sagbruket nedanfor Tvinne. Her parkerer du på enden av vegen som går inn ved Tvinnefossen.

Dei første 200m frå Villmarksleiren kan vera det mest utfordrande på denne turen, med tre kontinuerlege stryk. Seinare kjem ein til stryka ”Laila”, ”Svanhild” og ”Kåre”, som alle er lette å synfara. Denne strekningen blir padla på dei fleste vannstander.

## Holaelvi

Rett over Skjelviki, nybyrjarstrekket i Strandaelvi, kjem Holaelvi sigande inn frå elv høgre. Holaelvi er ein klassikar mellom lokale padlarar og vert elska for sine mange kraftfulle boofar i eit smalt juv, 20 min køyring frå Voss.

Parker ved garden Rødno og bank på hjå den hyggelege bonden for å betala for parkering i tunet deira. Start turen i samløpet mellom Holaelvi og Løkjaelvi. Elva er brei og grunn i 200 meter før godsakene kjem. Avslutt turen ved grusvegen på elv høgre, rett ved E16. På oppsida av E16-brua finn du ein vassmålar. Mange reknar II som perfekt, men elva er vorte padla på alt frå I til III. Du treng ikkje bære forbi noko, men synfaringar er eit krav for den som ikkje kjenner elva.

Om du har tid og lyst kan denne turen utvidast ved å flyta vidare ned Strandaelvi. Då får du høve til å padle nokre heftige godsaker, mellom anna ”Offerbrønnen” og “Money Drop”. Om du verkeleg vil på eventyr, kan du starte turen med eit par monstersklier som ligg ved enden av vegen som går til Lund.

## Øvre Myrkdalselvi

Den øverste delen av Myrkdalselvi er ein lett tilgjengeleg padlestrekning i flott fjellandskap, med nokre spennande dropp og sklier. På slutten av turen er det ein høg foss som kan padlast, men som også er lett å bæra forbi.

Start 600m ovanfor brua som kryssar elva og ta ut før brua ved Årmot.

Elva renn mykje på grunnfjell, noko som dannar fleire fine linjer og sklier. Turen inneheld 5-6 større stryk, som er lette å synfara. Turen er eit bra alternativ når det er for mykje vatn i nedre Myrkdalen. 

Vær merksam på sklia/droppet rett etter start. På høg vannstand har denne ei kraftig valse med ei farleg underspylt helle på venstre side.

## Nedre Myrkdalselvi

Dette er ein av dei finaste og mest omtala padlestrekningane på Voss, fylt med høge dropp og lange sklier. Nedre Myrkdalselvi er utfordrande padling, særleg på vassføring over 20m³/s.

Elva renn mykje på grunnfjellet i eit lite juv, og strekninga inneheld 15-20 større stryk. Det er ikkje lange avstanden mellom kvart. Det er mogeleg å bæra forbi alle stryka, men på grunn av tett vegetasjon og bratte skråningar er det ofte tungt og tidskrevjande. Trippelskliene, ”Karma Cow falls” kjem tidlig på turen og vert rekna som høgdepunktet. Her har det blitt observert ei lettare forstyrra ku symje første sklie med suksess, og dei to neste antagelegvis med mindre hell. Litt forbi halvvegs på strekningen er det ein høg foss som må bærast forbi på høgre side.

## Brandsetelvi

Brandsetelvi er nok ei av dei flottaste elvene vi har her i landet, og den er kjend langt utover landegrensene for det krystallklare vatnet og dei artige stryka. Det er søkt om å bygge ut dei finaste delene av denne elva, men vi håpar at vi gjennom dialog med dei innblanda partar kan hindra dette.
For å koma til start på den øvre delen kan du parkera heilt oppe ved bommen til det militære området, og derfrå gå ein liten kilometer til elva. Vanlegare er det å starta ein kilometer lenger nede, ved ei gangbru med to sklie-fossar under. Gå på land ved vegbrua etter konkurransestrekninga.

Den øvste delen av elva går med jamnt fall og kontinuerlege små stryk. Etter gangbrua har elva gravd seg ned på grunnfjellet og derfrå kjem det fleire store, flotte dropp og sklier med små basseng mellom. Nokre bæringar kan verta naudsynt, men synfaring og bæring er stort sett enkelt. Elva renn i flott fjellandskap.

Den nederste delen blir brukt for utforkonkurransen under Ekstremsportveko. Dette er ein kort og bratt strekning, men litt enklare enn dei store skliene lenger oppe. På mykje vatn er denne elva grad V.

## Brekkedalselvi

Brekkedalen ligg like ovanfor Stalheim hotell, ein halvtime med bil frå Voss. I tillegg til flott natur er det også ei spennande elv her, med små og store stryk, og ein strøken 12m foss heilt til slutt.
Turen startar oppe på flaten nedanfor Ringheimsøyni. Avslutt turen i god tid før elva renn utfor stupet ved Sivle.
Denne turen vekslar mellom flate og brattare, meir kontinuerlige parti. Turen startar høgt i terrenget. Elva går så inn i eit lite juv med fleire små dropp og ei lang sklie som markerer utgangen av juvet. Etter dette kjem 2km flat og enkel padling. Her er elva brei og det er best med god vassføring. Der vegen kryssar elva blir det brattare igjen og det kjem 4-5 spennande stryk før ein stoppar ved Vetlestølen. Nedanfor dette er det eit juv med store fossar, som bør bærast. Unntaket er fossen ein finn ca. 300m nede i juvet. Denne er fin og har eit stort basseng under. Men dette er definitivt siste punkt å ta ut, rett etter renn elva utfor kanten ved Sivle.

## Øvre Jordalselvi

Det er ein lang køyretur frå Voss for å koma til denne elva, men den er absolutt verdt turen. Vegen opp til øvre del av elva opnar vanlegvis først i juni.

Start ved vatna over Nedstestølen. Gå på land etter brua ved bommen (hugs å betala bomavgift), eller fortset heilt ned til neste vegbru, der neste padlestrekning byrjar.

Øvre Jordalselvi inneheld ei lang rekke korte, spennande stryk og fossar med lange, flate parti mellom. Elva renn i høgfjellsnatur og ligg høgt i terrenget stort sett heile vegen. Etter Nedstestølen er elva heilt flat i 2km. Det er mogeleg å starta ved Kåstein for å unngå dette hvis det er dårleg vassføring. Dei finaste stryka er mot slutten av strekninga. Merk den siste fossen før brua, her er det mogeleg å bli dratt inn bak fossen.

Elva bør ha ein del vatn, og sesongen er derfor under snøsmeltinga i juni og etter kraftig regnver. Er vannstanden for høg, kan Berdalselvi vera eit godt alternativ.

## Nedre Jordalselvi

Denne delen av elva har høge fossar, sklier og vanskelege stryk, men også ein lengre strekning med enkel padling i starten. Nedre Jordalselvi kan padlast på mindre vassføring enn Øvre Jordalselvi, sidan elva smalnar inn og til dels går gjennom tronge juv.

Start ved brua rett ovanfor Jordalsfossen, eller bær forbi og start på nedsida. Jordalsfossen er ein høg foss (12m) med stort og litt grunt basseng under. Etter fossen er det enkel padling i bortimot to kilometer, inntil elva svingar kraftig til høgre. Den som ikkje vil padla grad 5 bør stoppa her. Det er viktig å synfara med ein gong ein kjem til juvet, då det er umogeleg å synfara straks ein har byrja på padlinga her. Fleire stader er elva berre 2m brei. Her finst store valser og det ventar tekniske sklier og fossar. Ta ut før det bratte juvet langs tunnelane.

Nedanfor tunnelane er det ein kilometer bratt padling før Jordalselvi renn ut i Nærøydalselvi.

## Rjoåni

Rjoåni byr på nokre fine stryk oppe i dalen, men er nok mest kjend for ”Tunnelsklia” og ”Tyskardroppet” som er med i fleire padlefilmar. 

Køyr mot Mjølfjell stasjon. Vegen er stengd like ovanfor jernbanen så her må ein bæra inn så langt ein ønskjer å padla. 

Rjoåni renn gjennom skytefeltet i Rjoandedalen og endar opp i Raundalselvi like nedanfor Mjølfjell stasjon. Alle stryka er lette å synfara frå vegen. Under jernbanen går elva gjennom ein  tunnel med mykje skarp stein. Nedanfor følgjer Rjoandefossen, også kalla ”Tyskardroppet” og ei lang og seriøs sklie før elva renn ut i Raundalselvi.

## Bordalselvi

Øvre del av Bordalselvi er ei ei fin padlestrekning som helst bør padlast på mykje vatn.

For å koma til start køyrer du opp Bordalen til Rong, ta så av til høgre på grusvegen merka med skilt til Ålvik. Ta av til høgre i neste vegskille og start under brua. Ta ut ved brua ved Jerald eller finn ein annan passande plass å ta ut.
 
Første del av turen er roleg og ganske flat. Så aukar vanskegraden gradvis. På høg vassføring kan det verta litt synfaring. Når det er mindre vatn kan ein synfara alle stryka frå bakevjene. 

Vidare nedover til Tesdal er det fleire bæringar, men også strekningar med fin padling.

## Sagelvi

Sagelvi vart oppdaga for berre nokre få år sidan, men har allereie vorte ein klassikar blant småelvene på Voss.

For å koma til Sagelvi må du køyra over brua på Bulken, ta av mot Hamlagrø, og deretter ta til høgre på ein grusveg rett ovanfor Skjeldal. Ta så ein ny høgre sving der vegen delar seg og ein venstre sving ved neste mogelegheit, så er du på rett veg.

Sagelvi er ei lita elv som renn ut ved den blå brua i Vosso. Det er mogeleg å sjekka vassføringa der. Den siste biten før den renn ut i Vosso er svært bratt, men lenger oppe er det ei fin strekning med mange stryk og lengre kombinasjonar av dropp og sklier. Elva treng nokre dagar med skikkeleg regnver eller stor snøsmelting, og når det først er høgt nok har ein ikkje så lang tid på seg før vannstanden blir for låg.

Gi deg før elva renn under brua du køyrer over første gong du kryssar Sagelvi. Etter brua kjem ein farleg foss!

## Tverrelvi

Dette er ein kort tur som berre fungerer når det er flom, men elva er førsteklasses når vannstanden er riktig. Alle stryka er mogelege å padla, og her er det mange fine linjer i lekker vestlandsnatur. 
 
Ta av hovudvegen ved Geitle. For å koma til startpunktet for denne padlestrekninga går ein ned til samløpet med elva som kjem frå Kvitlestølen. Traverser over elva i kajakken og gå så 100m opp på venstre elvebreidd. Avslutt turen på flaten nedanfor garden Steine.

Det er mange utfordrande stryk dei neste kilometrane, men her vert det sjelden padla.

## Storelvi

Dette er nok den beste nybyrjarstrekninga på Voss når det er nok vatn. Denne øvre delen av Granvinsvassdraget er idyllisk med passeleg vanskelege stryk og mange fine bakevjer. 

Start ved første veg til høgre nedanfor Skjervefossen. Avslutt turen ved den nederste brua, litt før elva renn ut i Granvinsvatnet.

Rett før samløpet med Skorvo er det ei lita valse. Denne kan lett bærast forbi på høgre side om ein er heilt fersk.

## Øvre Teigdalselvi

Teigdalselvi er ei av dei mest utfordrande elvane på Voss, mest kjent for det nervepirrande ”Dobbel­droppet”. Teigdalselvi byr også på stort fall og mange store fossar og sklier. 

Kjør opp Teigdalen til du kjem til ein tunnel etter dei bratte stigningane ovanfor Brekkhus. Starten er ved eit geitehus rett ovanfor tunnelen. 

Teigdalselvi er bratt og utfordrande. Øverste del av det første juvet forbi tunnelen kan gi ein smakebit på kva som kjem. Etter det siste droppet der ei sideelv kjem inn frå høgre er siste sjanse for å bera ut før neste del. Så kjem ein foss og ei bæring som er lettast på venstre side. Elva held fram med eit stykke teknisk padling, før “Notter” droppet som er vanleg å bæra forbi. Det blir ein lang flate forbi Brekkhus før elva på nytt går inn i eit spennande juv. Til slutt kjem høgdepunktet ”Dobbeldroppet” (Kråkefossen). Etter dette kan ein ta ut og køyra fornøgd heim igjen.

Teigdalselvi er dessverre utbygd. Det gjer at elva ikkje svarer raskt på regnskyll, men treng jamt stort tilsig for å ha bra vassføring. Snøsmelting eller solid haustregn er bra for å få riktig vassføring i Teigdalen.

## Nedre Teigdalselvi

Nedre Teigdalselvi består av ein del flatt vatn og stryk med varierande vanskegrad. 

Nedanfor Brekkhus roar Teigdalselvi seg ned og dei neste 5-6km er det lange flate strekningar. Men etter Mæstad aukar gradienten, og den neste kilometeren er eit kontinuerleg stryk. Det er lett å synfara heile denne strekningen frå vegen. Etter dette blir det enklare ned forbi pølsefabrikken. Til slutt kjem nokre litt enklare stryk før elva renn ut i Evangervatnet. Elva bør padlast i snøsmeltinga eller etter mykje nedbør.

Start nedanfor den ned nederste brua, eller så høgt oppe som ein ønsker. Elva aukar i vanskegrad oppover. Ta ut nær vegen ved Fadnes eller hald fram heilt ned til Evangervatnet.

## Urdlandselvi

Urdlandselvi er ei av dei brattaste elvene på Voss, og denne turen er nok ein av dei tøffaste ein kan finna i området. Det bør vera ganske stor vassføring, om det ser riktig ut kan ein sjå der elva kryssar Raundalsvegen.

Start der vegen kryssar elva, eller litt lengre oppe for å få med eit dropp ekstra. Det er fleire stryk som bør synfarast og omlag midtvegs er det ein stor foss. Ta ut ved Raundalsvegen, eller hald fram heilt ned til Meringi.

## Milky wave

Milky wave er den største bølga på Voss. Den fungerer berre når det er flaum i Raundalselvi, i perioden med snøsmelting eller ved kraftig regn på hausten.

Det er store bakevjer både på høgre og venstre side, men ein må starta på venstre side når ein skal koma seg inn på bølga. På ekstremt høg vannstand kan det vera litt vanskeleg å kryssa over for å koma seg dit. 

Milky wave er best over 180m³/s, men kan padlast ned mot 150m³/s, men då vert største delen ei valse med ei lita skulder på surfars høgre.

Det er vanleg å parkera ved ”Magasinet” i Tvildemoen når ein skal padla her. Derfrå er det to hundre meter enkel padling mot straumen for å koma til bølga.

## Bulken - Evanger

Strekningen frå Geitle eller Seimsvatnet ned til Evanger er ein fin nybyrjartur, også når det er for lite vatn i resten av distriktet. Spesielt artig er det med høg vassføring, for då bli bølgene nedover elva ganske store, utan at det gjer turen mykje vanskelegare. 

### Bulken

I enden av Vangsvatnet blir det ei brei og fin bølge på middels vassføring i Vosso. Følg med på NVE sin målar og pass på når vassføringa ligg på 120-150m³/s. Ofte går elva fort opp eller ned, og då har ein ikkje mange timar med riktig nivå. Parker ved brua over hovudvegen, og ikkje på busshaldeplassen.

### Flaga

Eit lite stykke nedanfor Bulken er ei fin valse/bølge når vassføringa er over 90m³/s. Den har ei stor bakevje på høgre side, men ein må vera trygg på rulla for å padla her. Like nedanfor ligg Flagefossen. Denne har ei stor valse i botn, og kan vera farleg på høg vannstand! Ver også merksam på at det er armeringsjern etter gamle fiskeinstallasjonar i kanten av begge løpa, desse kan vera farlege å koma bort i. Pass på at du parkerer lovleg og ikkje på marka til bonden.

### Blå brua

Seint på sommaren når alle elvene nesten har tørka ut blir det ei fin valse like nedanfor den blå brua i Vosso. Denne valsa er fin for looping og andre valsetriks. Passeleg vassføring er 20-35m³/s. Det er store bakevjer på både venstre og høgre side, og ingen faremoment på denne plassen.

### Evanger

Ein liten kilometer ovanfor Evanger ligg endå ei surfebølge. Denne fungerer når det er 160-220m³/s i Vosso, og er difor ei bølge som blir mykje brukt tidleg på sommaren under sterk snøsmelting eller ved haustflom. Dette er også ein veldig trygg plass, med god bakevje og ingen stryk nedanfor. 

